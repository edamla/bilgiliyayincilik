---
layout: post
title:  "Küçük Prens’in Çocuk Felsefesi Açısından İncelenmesi "
authors: #[""]
categories: #[ ]
image: assets/images/posts/kucuk-prensin-cocuk-felsefesi-acisindan-incelenmesi.jpg
tags: [Klasikler, Dünya Edebiyatı]
sticky: false
featured: false
# For adding excerpt add <!--more--> and break the line
---

Küçük Prens, Fransız yazar ve pilot Antoine de Saint-Exupery tarafından 1943 yılında Newyork’ta  bir otel  odasında  kaleme  alınmıştır. Bütün  dünyada  yankı  bulmuş olan kitapta  Exupery’nin  de çizimleri  bulunmaktadır. Türkiye’de  ilk olarak  1988 yılında  basılmış  olan  kitapta  bir  çocuğun  gözünden yetişkinlerin dünyası anlatılmaktadır. Küçük Prens, çocuklarla felsefe yapmak isteyen  bir  öğretmenin  hem  kendisinin  çocuğa  bakışına  zenginlik  katması,  hem  de  bazı  pasajların uygulamalarda kullanılması açısından faydalı olabilir.
<!--more-->
Küçük  Prens  kitapta  yetişkinlerin  hayatını  değerler  açısından  değerlendirirken zihinlerde  pek  çok  soru  oluşturmaktadır.  Kitap  okurun  kendisine  “Ben  kimim?”,  “Hayat  gerçekte  nasıl  olmalıdır?”,  “Ben  şu  anda  ne  ile  meşgulüm?”,  “Benim eksikliklerim nelerdir?”, “İnsanlık nereye gidiyor?”, “Benim gittiğim yol doğru mu?” gibi hem kişisel, hem de sosyal içerikli pek çok soru sormasına vesile olmaktadır. 

Kitap çocuk felsefesi açısından incelendiğinde daha ilk sayfalarda birçok malzemeyle  karşılaşılmaktadır.  Bir  boa  yılanının  bir  hayvanı  yutması  üzerine  yaptığı  resimler üzerinden  yetişkinlerle  arasında  geçen  diyalogları  aktaran  Küçük  Prens,  bir  fili yutmuş olan boa  yılanının resmini şapka sanan  büyükler için “ İyi  ama şapka resmi yapmamıştım  ki  ben.  Fili  yutmuş  bir  boa  yılanı  resmi  yapmıştım.  Ama  büyükler anlamadığı  için  onlara bir  resim  daha yaptım.  Büyükler  açık seçik  görüp  anlasınlar diye fili yutmuş yılanın içini çizdim. Şu büyüklere her şeyi tek tek açıklamak gerekir hep...” “Büyükler bu kez de boa yılanının içinin ya da dışının resimleriyle uğraşmayı bırakıp  kendimi  coğrafya,  tarih,  aritmetik  ve  dilbilgisine  vermemi  öğütlediler...” şeklinde  cümleler  kurmaktadır.  Bu  pasajda  da  verildiği  üzere  temel  müfredat derslerine  odaklanan  yetişkinlerin  tıpkı  kendilerine  yapıldığı  gibi  onların  da çocukların yaratıcılığı ve anlam dünyalarıyla pek ilgilenmedikleri ve hatta çocukların bu  özelliklerini  körelttikleri  açıkça  görülmektedir.  Çocuk  felsefesinin  ve  özellikle Lipman’ın sık sık  üzerinde durduğu konulardan biri  olan temel müfredat  derslerinin yanında  çocuğa  felsefe  yapmanın  öğretilmesinin  elzem  olduğu  ve  hatta  bu  şekilde kazanılacak  olan  muhakeme  becerisinin  diğer  alanlara  da  temel  teşkil  ettiğinin hatırlanması faydalı bulunmaktadır. 
Pozitivizmin  katı  sınırlarına  da  göndermeler  yapılan  kitapta  yetişkinlerin önyargılarından, sayılara  ağımlılığından ve niteliğe  yeterli önemi  vermemelerinden bahsedildiği görülmektedir. Ezberci ve sorgulamaya kapalı eğitim sistemlerinin ortaya çıkardığı bu insanlar, Küçük Prens’in de söylediği üzere insanları kılık ıyafetleri ve niceliksel  özelliklerine  göre  değerlendirmektedirler.  Oysa  çoğu  zaman  herhangi  bir şeyi  tanımak için gerekli olan önemli nitelikleri gözden kaçırmaktadırlar. Bu çıkarım “Eğer büyüklere, ‘Güzel bir  ev gördüm,  kırmızı tuğlalı:  pencerelerinden sardunyalar  sarkıyor, damında ise kumrular var.’ derseniz, nasıl bir evden söz etmekte olduğunuzu  bir türlü anlayamazlar. Ne zaman ki onlara ‘Yüz milyonluk bir ev gördüm.’ derseniz, işte o  zaman size  ‘Oo, ne  kadar  güzel bir  evmiş!’ derler  gözlerini koca  koca  açıp.” satırlarında tüm çıplaklığı ve çarpıcılığıyla gözler önüne serilmektedir. Sayılar içinde kaybolmuş, doğayla bütün bağlarını koparmış ve yaşamın anlamı hakkında bir an bile kafa  yormamış  modern  insanın  vahim  ahvalini  “Gezegenlerden  birinde  yaşayan kırmızı  yüzlü  bir  adam  tanıyorum.  Tek  bir  çiçek  koklamamış,  tek  bir  kez  bile  bir yıldıza  bakmamış,  kimseyi  sevmemiş.  Yaşamı  boyunca  tek  yaptığı  şey  bir  takım sayıları  toplamak.  O  da  bütün  gün kendi  kendine  aynı  şeyleri  söylüyor senin  gibi:  ‘Çok önemli işlerim var benim.’ Bunu söylerken gururla kabarıyor göğsü. Ama o bir  insan değil ki mantar!” cümleleriyle ortaya koymaktadır.  Küçük  Prens’te  özellikle  üzerinde  durulan  konulardan  biri  de    yalnızlıktır.  
Küçük  Prens’in gezegende karşılaştığı kral, kendini beğenmiş adam, ayyaş, işadamı, fenerci,  coğrafyacı  gibi  insanlara  bakıldığında  bütün  bu  insanların  ortak  yanının  yalnızlık  olduğu  görülmektedir.  Modern  dünyanın  çocukça,  ama  büyük  bir  ciddiyetle eleştirildiği  kitapta  yalnızlaşan insanın  kendini  tanımaktan  kaçındığı,  sağduyularını kaybettiği, duygularını  yitirdiği ve kendisinden  başka kimseyi düşünmediği  vurgusu yapılmaktadır.  İnsanları  gözlemlerken  başkalarına  fayda  sağlama  vurgusunu, karşılaştığı tüm  insanlar içinde yalnızca fenercinin  kaçık olmayan tek  kişi olduğunu düşünen  Küçük  Prens bu  düşüncelerini,  “ Bu  adamı  bütün ötekiler çok  küçümserdi herhalde. ... Kral, kendini beğenmiş adam, ayyaş, işadamı. Yine de kaçık olmayan tek kişi  o  gibi  geliyor  bana.  Belki  de  ikisinden  başka  bir  şeyi  daha  düşündüğü  için.” sözleriyle ifade etmektedir. 
Küçük Prens kitabından çocuklarla felsefe için pek çok çalışma konusu oluşturulabilir. Yalnızlık, dostluk, toplumsal fayda, alkol tüketimi, sevgi, güven, demokrasi, kurallar gibi  sosyal  içerikli  konuların  yanında  coğrafya,  biyoloji,  aritmetik gibi  konular  da  Küçük  Prens’ten  faydalanılarak tartışma  temaları oluşturulabilir.  İşadamı üzerinden  aritmetik, tüm insanlar ve yılanla geçen  diyalog  üzerinden yalnızlık,  Küçük  Prens’le  çiçeği arasındaki ilişki üzerinden sevgi / aşk ve güven, ayyaş üzerinden alkol tüketimi ve duygular,  kral üzerinden kurallar  ve demokrasi, tilki  ile geçen diyalog  üzerinden insan-  hayvan  ilişkisi,  pilot  ile  Küçük  Prens  arasındaki  diyalog  üzerinden  yaşamın anlamı ve ölüm  gibi  konular açıkça görünen kısımlardır. Kitabın  içeriğinden  grubun özelliklerine göre  çocuklara sorular yöneltilerek  çocukça felsefe  yapılmasına olanak sağlanabilir. Bu sorular, çocukların gelişim düzeylerine göre farklılaşabilir. 
Küçük Prens temel alınarak gerçekleştirilecek olan çocuk felsefesi soruları daha önce 10  adımda  belirtilen  şekilde  oluşturulabilir. Önce,  hikayenin  ilgili  kısmı  çocuklara okunarak  anlaşılmayan  kısımların  olup  olmadığı  üzerinde  durulabilir.  Daha  sonra, öğrencilere  konuyla  ilgili  açıklamaları  sorulur.  Konu  üzerindeki  nedenlere  ilişkin sorular oluşturulabilir  (Çiçek, Küçük Prens’e neden  dört pençesi olduğunu  söylemiş olabilir?”  gibi).  Konu  biraz  tartışıldıktan  sonra  çocukların  gerçek  hayatlarıyla bağlantısı  kurularak  onların  kendi  deneyimleri  üzerinden  gidilebilir  (Burada  sözü edilen  sarhoş gibi  suçluluk duygusu  yaşadığınız oldu  mu? Buna  bir  örnek  verebilir misiniz?  gibi).  Bu  iki  durum  arasındaki  farklar  üzerinde  durulduktan  sonra  farklı bağlantılar kurulması  için beyin  fırtınası yapılabilir.  Deneyimler  ve hikaye  üzerinde konuşulduktan  sonra  durumun  sonuçlarına  ilişkin  sorular  oluşturulabilir  (Küçük Prens’in tilki ile karşılaşması onda ne gibi değişikliklere yol açmış olabilir? gibi). Son olarak da burada bahsedilen asıl amaçlar üzerinde durularak bunun hangi noktalardan çıkarıldığına  değinildikten  sonra  örnekler  tekrar  hatırlatılıp  tutarlılık  tartışmasıyapılabilir. 
Türkiye’de yapılan çalışmalar incelendiğinde Kefeli ve Kara’nın 2008 yılında Küçük Prens  kitabından  faydalanarak  çocuklarla  felsefe  yapmak  üzerine  bir  araştırma yaptıkları  görülmektedir.  Sokratik  yöntemle çocukların  sorgulamaya yönlendirildiği araştırma  sonucuna  göre  öğrencilerin  bu  konudaki  kazanımlarına  değinilmiş; öğrencilerin kendilerini  ifade etmekteki  güçlükleri üzerinde  durularak gruba liderlik eden öğretmenin felsefi birikiminin iyi olması gerektiğinin bir kez daha fark edildiği belirtilmiştir. 

Sonuç 
Eğitimde 1970’lerden  itibaren etkinliğini  artıran  çocuk felsefesi,  çocukların eleştirel düşünmeyi öğrenmesi ve  eğitime aktif bir biçimde  katılmasını  sağlayan bir akımdır. 
Küçük  Prens  incelenirken  kitabın  1943  yılında  kaleme  alınmış  olmasına  karşın modern insanın halen devam eden pek çok yarasına parmak bastığı görülmüştür.  İnsanı çocuk felsefesinin sık sık üzerinde durduğu biçimde hem bir birey, hem de toplumun bir parçası olarak ele alan kitabın çocuk felsefesi yapmak için zengin bir içeriğe sahip olduğu  görülmüştür.  Kitabın  etkileyici  ve  yaratıcı  metninin  akılda  pek  çok  soru oluşturduğu görülmüş, bir yetişkin olarak çocuklara daha fazla söz hakkı verilmesi ve yaratıcılıklarının  önündeki  engellerin  bir  an  önce  kaldırılması  gerektiğini düşündürmüştür.

**Uzm. Psk. Dan. Çiğdem Demir Çelebi**
**İstanbul Sabahattin Zaim Üniversitesi**